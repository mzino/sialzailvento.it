<header class="clearfix" id="bg-considerazioni2">
					<h1>CONSIDERAZIONI PERSONALI</h1>
				</header>
				<section>
					<article>
						<h2>I bambini e la domanda tipica dell'infanzia: "Perchè?"</h2>
						<p>Non bisogna però dimenticare che i film di Miyazaki e dello Studio Ghibli sono indirizzati anche ad un pubblico molto giovane, che ha ancora molto da imparare e che sicuramente non potrà cogliere ogni singolo aspetto dei temi proposti; in fin dei conti se una persona adulta può impiegare qualche mese per analizzare a fondo la pellicola, chissà quanto tempo potrà impiegare un bambino di pochi anni. Tuttavia credo sia proprio questo uno dei punti più interessanti che il maestro tocca parlando del suo ultimo film: egli sostiene che la visione di alcune sue opere a qualche anno di distanza possa riuscire a far passare il messaggio nel bambino, che nel frattempo sarà cresciuto e maturato.</p>
						<p>Così quel cerchio, che parte dalla caratterizzazione dei personaggi che si imprimono nella mente dei bambini, si chiude con il ragionamento cosciente sui temi proposti che avviene anche qualche anno dopo la prima visione. Ecco perchè ritengo che i suoi film vadano visti più volte e richiedano alcuni momenti di riflessione profonda per fare in modo che il cerchio si chiuda.</p>
						<p>Non a caso la maggior parte dei film del grande maestro trattano le vicende di piccoli eroi alla scoperta del mondo che li circonda, che li condurranno anche attraverso un viaggio interiore non indifferente. Anche quest'ultima pellicola, seppur in maniera minore, ci mostra l'incanto e la semplicità dell'infanzia attraverso gli occhi del Jiro bambino, nonché la sua determinazione nell'inseguire i suoi sogni. La potenza del messaggio nel cinema d'animazione Miyazakiano sta proprio in questo punto: i bambini che vanno a vedere i suoi film in sala trovano una certa continuità con il proprio immaginario quotidiano, potendo ammirare su schermo dei personaggi nei quali anche loro possono riconoscersi facilmente. L'infanzia nella cultura giapponese viene considerata un'età molto importante poiché consente di vedere il mondo con occhi slegati da ogni senso del dovere e liberi da ogni tipo di influenza negativa. Una visione incontaminata della realtà, che si unisce con la fantasia e sembra quasi annullare l'effetto della gravità. Lo stesso regista ha sempre sostenuto che osservare i bambini mentre giocano, ridono e simulano realtà alternative sia una sensazione incredibile, che gli consente di andare avanti sia nella vita professionale che in quella personale.</p>
						<p>Da queste parole possiamo intuire da dove arrivi e soprattutto dove voglia condurre il cinema del grande regista nipponico. È un cinema dal valore dualistico, che risulta identificativo per i bambini e introspettivo per gli adulti, riuscendo nell'impresa di coinvolgere entrambe le categorie in una maniera così immerisva e delicata da risultare incantevole. Una visione sicuramente molto pascoliana, ma anche strettamente legata alla cultura dello stato nipponico che ha guardato parecchio all'infanzia per rinascere dopo le difficili situazioni del dopoguerra, trovando nei bambini quella gioia di vivere e quella determinazione che rendono estremamente affascinante ogni discorso legato a questo specifico periodo della vita.</p>
						<p>Come mai dunque è così importante imparare dai bambini secondo Miyazaki? È interessante, a mio parere, osservare le varie fasi di crescita dei bambini.</p>
						<p>Stiamo parlando di piccoli esseri umani che si ritrovano a dover imparare a stare al mondo, senza poter prendere alcuna decisione per sé stessi dato che non comprendono ancora il concetto stesso di scelta. Che cosa facciamo dunque quando veniamo posti di fronte ad una situazione nuova, di cui non conosciamo assolutamente nulla? Chiediamo, facciamo domande a chi riteniamo possa fornirci una spiegazione attendibile, e nel caso dei bambini ovviamente stiamo parlando dei genitori. La domanda tipica dell'infanzia, quel "perchè?" che nasconde una spontanea quanto ansiosa curiosità di conoscere e comprendere il mondo che li circonda, di scoprire i meccanismi che muovono questo nuovo ambiente misterioso in cui si ritrovano a dover vivere.</p>
						<p>Durante l'infanzia non si percepisce il tempo che scorre, l'ansia che comporta il non riuscire, o il dover fare; per i bambini c'è soltanto la giovane e intatta percezione di un mondo dove tutto viene "scansionato" da uno sguardo ricolmo di meraviglia e di innocenza, un po' come osservare uno stupendo paesaggio collinare in primavera: i fiori che sbocciano, la calda brezza che soffia leggera, i meravigliosi colori degli alberi ai quali ricrescono i verdi capelli dopo un glabro inverno. È proprio questo, secondo me, il motivo per il quale il cinema di Miyazaki è tanto apprezzato dai bambini quanto dagli adulti. Anzi, ultimamente è forse più diffuso e chiacchierato tra le "persone grandi", coloro che si sentono troppo soffocati da un mondo che sembra aver perduto quella sfumatura di meraviglia, offuscata ed erosa dalle acque del tempo che passa. In <i>"Ponyo Sulla Scogliera"</i> (<i>"Gake no ue no Ponyo"</i>, 2008) vediamo ribaltarsi l'immagine dell'acqua come simbolo di soffocamento emotivo nella famosissima scena che vede la bambina correre sul pelo dell'acqua, che assume la stessa forma dei pesci.</p>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>Ecco la potenza espressiva che può avere l'immaginazione di un bambino! Il regista ci offre la sua personale via per recuperare quelle sensazioni che in tanti abbiamo dimenticato, mostrandoci il mondo con la meraviglia degli occhi dei bambini e facendoci sentire un po' come se fossimo noi adulti a dover chiedere continuamente informazioni a loro, per comprenderne il mondo. I lungometraggi di Miyazaki parlano al fanciullino che è in noi; è un dialogo tra le immagini su schermo e la voce del bambino che continua a vivere dentro ognuno di noi, e che conserva quella meraviglia e quella sensibilità con la quale guardavamo il mondo durante l'infanzia. Abbiamo smesso di chiederci "perché?", e Miyazaki ci esorta a fare questo partendo proprio dai suoi film, che ci lasciano sempre con grandi domande a cui dobbiamo dare una risposta.</p>
						<p>La velocità con la quale affrontiamo il quotidiano infatti non ci lascia il tempo di apprezzare la semplicità e seppellire per un momento l'osservazione istintiva e superficiale del mondo circostante per fare spazio alla visione più sognatrice e sensibile del bambino. Un'abitudine, quella di correre veloce, che si riflette perfettamente anche nel modo in cui percepiamo e ricerchiamo le informazioni che ci interessano, nel modo in cui affrontiamo i problemi e viviamo le relazioni; tutto facile e veloce, quasi a portata di click, è questo che vogliamo disperatamente.</p>
						<p>Personalmente però non credo che la vita sia veloce e indolore, tutt'altro. Fermarci per un momento, approfondire un discorso e farsi delle domande è un processo che, se rispolverato, può portarci ad avere nuova coscienza della realtà circostante e di noi stessi, facendoci crescere in qualità di uomini e donne, madri e padri, fratelli e sorelle che si fermano ad osservare il vento che soffia tra le fronde degli alberi, e immaginano che si tratti in realtà di una folle corsa automobilistica tra insetti che guidano macchine fatte di soffioni e fili d'erba.</p>
						<div class="colonne clearfix">
							<div class="previous">
								<a href="considerazioni_1">&larr; Pagina precedente</a>
							</div>
							<div class="next">
								<a href="considerazioni_3">Pagina successiva &rarr;</a>
							</div>
						</div>
					</article>
