<header class="clearfix" id="bg-amoroso2">
					<h1>IL TEMA AMOROSO</h1>
				</header>
				<section>
					<article>
						<h2>Il ruolo del vento nel rapporto tra Jiro e Nahoko</h2>
						<p>Come accennato in precedenza, Jiro si rifugia in un albergo in montagna per distrarsi dopo il fallimento del suo primo progetto, ed è proprio in un momento difficile che il vento gli restituisce la sua amata, dopo che l'aveva inutilmente cercata durante il periodo universitario.</p>
						<p>La giovane Nahoko dimostra di non aver perduto la sua inclinazione per l'arte, e sta dipingendo su una collina, sotto un ombrellone parasole; ad un certo punto si alza un forte vento, che fa volare il parasole giù per la collina centrando in pieno il nostro pensieroso protagonista, che avrà il suo bel da fare per non farlo volare via e restituirle idealmente il favore che la ragazza gli aveva fatto anni prima acchiappando al volo il suo cappello.</p>
						<div class="media">
							<a href="../media/img/amore_07.png" target="_blank"><img src="../media/img/amore_07.jpg" alt=""></a>
						</div>
						<p>L'amore però rifiorirà a tutti gli effetti in seguito, dopo una fantastica scena che li vede attraversare un temporale, abbracciati sotto lo stesso ombrello che li ha riuniti. Dopo aver ritrovato intatte le qualità che li avevano fatti innamorare l'uno dell'altra (la gentilezza di Jiro e la passione per l'arte di Nahoko), i due giovani superano insieme il tempo avverso e ritrovano la felicità, rappresentata egregiamente da uno splendido arcobaleno.</p>
						<div class="media">
							<a href="../media/img/amore_08.png" target="_blank"><img src="../media/img/amore_08.jpg" alt=""></a>
						</div>
						<div class="media">
							<a href="../media/img/amore_09.png" target="_blank"><img src="../media/img/amore_09.jpg" alt=""></a>
						</div>
						<p>I momenti seguenti sono caratterizzati da un'amorevole leggerezza: Jiro ritrova il sorriso e fa di tutto per allietare i pomeriggi alla giovane Nahoko, improvvisando piccole dimostrazioni di volo con degli aeroplani di carta che diventeranno sempre più belli e articolati grazie anche all'entusiasmo della ragazza. La scena successiva vede Castorp intonare un canto in tedesco, coinvolgendo sia il padre di Nahoko che lo stesso Jiro, circondati da tutti gli ospiti dell'albergo che si preparano, nell'immaginario del regista, a festeggiare l'imminente fidanzamento ufficiale tra i due innamorati. La canzone inserita da Miyazaki è tratta dal film tedesco <i>"Il Congresso si Diverte"</i> (<i>"Der Kongreß tanzt"</i>, 1931, regia di Erik Charell) e combina la leggerezza della musica con il tono nostalgico del testo, risultando particolarmente calzante per le fasi che seguiranno:</p>
						<div class="colonne clearfix">
							<div class="lyrics_l">
								Das gibt's nur einmal,<br>
								das kommt nicht wieder,<br>
								das ist vielleicht nur Träumerei!<br>
								Das kann das Leben nur einmal geben<br>
								vielleicht ist's morgen schon vorbei!<br>
								Das kann das Leben nur einmal geben<br>
								denn jeder Frühling hat nur einen Mai.
							</div>
							<div class="lyrics_r">
								Accade una volta sola,<br>
								non si ripeterà un'altra volta,<br>
								forse si tratta di un sogno!<br>
								Può accadere solo una volta nella vita,<br>
								forse domani non ci sarà già più!<br>
								Può accadere solo una volta nella vita,<br>
								poiché c'è solo un Maggio per ogni primavera.
							</div>
						</div>
						<div class="media">
							<a href="../media/img/amore_11.png" target="_blank"><img src="../media/img/amore_11.jpg" alt=""></a>
						</div>
						<p>L'ennesimo ostacolo infatti si frappone tra di loro: in seguito alla proposta di matrimonio di Horikoshi, la giovane donna rivela di essere affetta da tubercolosi, e che dovrà aspettare di guarire prima di sposarsi. Tuttavia i due sono giovani e innamorati, e trascorrono i giorni successivi in armonia, passeggiando e vivendo ogni momento con grande gioia (per la prima volta in una pellicola firmata Ghibli viene mostrato l'elemento del bacio), quasi dimenticandosi della malattia di Nahoko, che purtroppo tornerà a farsi ingombrante poco tempo dopo.</p>
						<p class="curiosita"><b>Curiosità:</b> Nella conferenza stampa di fine lavorazioni contenuta nell'edizione Blu-ray del film, Miyazaki ha dichiarato, riferendosi al rapporto tra Jiro e Nahoko, che "se non ci fosse l'amore la vita non sarebbe molto interessante". Il che spiega i diversi sorrisi che i protagonisti riescono a strappare sia a noi spettatori che al signor Castorp durante il soggiorno montano. L'amore a volte, ci fa fare cose buffe.</p>
						<div class="media">
							<a href="../media/img/amore_10.png" target="_blank"><img src="../media/img/amore_10.jpg" alt=""></a>
						</div>
						<p>Una volta tornato a Nagoya, Jiro è costretto ad affrontare situazioni che potremmo definire eufemisticamente stressanti, dato che la polizia segreta lo sta cercando per aver avuto contatti con Hans Castorp, che si è opposto al regime nazista, e la ditta per il quale lavora lo nasconderà da loro soltanto finchè sarà produttivo... una bella fregatura.</p>
						<p>Separato forzatamente dalla sua amata e isolato da tutti sul posto di lavoro, è costretto a spostarsi a casa del direttore Kurokawa, il quale si dimostra un vero amico, anche se un po' bacchettone. La situazione precipita quando la povera Nahoko si aggrava ulteriormente: un'emorragia ai polmoni la costringe a tornare a casa, a Tokyo. Il povero Jiro si precipita da lei e si ritrova letteralmente schiacciato da un dramma interiore: non può lasciare il lavoro per assistere la sua Nahoko, poiché la ditta smetterebbe di proteggerlo, ma non vuole nemmeno trascurarla. L'immagine di lui che versa lacrime sul foglio di lavoro mentre si dirige verso Tokyo riflette perfettamente la sua lotta interiore: anche in questi difficili momenti <i>deve</i> lavorare, se vuole proteggere sé stesso e la sua amata.</p>
						<div class="media">
							<a href="../media/img/amore_12.png" target="_blank"><img src="../media/img/amore_12.jpg" alt=""></a>
						</div>
						<p>A quei tempi non c'era una vera e propria cura per la tubercolosi, così i medici consigliavano ai propri pazienti di respirare aria di montagna, fresca e salubre. Il tentativo disperato della ragazza di trasferirsi in un sanatorio montano, quindi, non fa altro che peggiorare la condizione emotiva di entrambi, sempre più lontani e con poco tempo a disposizione. A questo punto, resasi conto di quanto la distanza stesse soltanto peggiorando le cose, Nahoko decide di scappare e di raggiungere Jiro a Nagoya, una scelta su cui si potrebbe dibattere in eterno: coraggiosa, egoista, sciocca?</p>
						<p>Io la definirei semplicemente condivisibile, perchè in fondo lei voleva soltanto vivere con il suo amato, stargli vicino, guardarlo lavorare fino a tardi e vivere sotto lo stesso tetto, proprio come una vera coppia.</p>
						<div class="colonne clearfix">
							<div class="previous">
								<a href="tema_amoroso_1">&larr; Pagina precedente</a>
							</div>
							<div class="next">
								<a href="tema_amoroso_3">Pagina successiva &rarr;</a>
							</div>
						</div>
					</article>
