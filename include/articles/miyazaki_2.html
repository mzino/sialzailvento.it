<header class="clearfix" id="bg-miyazaki2">
					<h1>MIYAZAKI NEL FILM</h1>
				</header>
				<section>
					<article>
						<h2>Il doppiaggio e la scelta di Hideaki Anno</h2>
						<p>Per far prendere vita al personaggio di Jiro però mancava ancora un elemento fondamentale: il doppiatore. Dopo aver assistito a numerosi provini sostenuti da diversi attori giapponesi, sia Miyazaki che il suo staff brancolavano ancora nel buio, poiché nessuna delle voci provate in studio di registrazione sembrava calzare a pennello sull'immagine emotiva che il regista aveva scelto per il suo protagonista. Ad un certo punto fu proprio Toshio Suzuki ad avere l'illuminazione.</p>
						<p>Abbiamo la fortuna di assistere a questo processo decisionale attraverso una scena che ci viene mostrata nel documentario già citato in precedenza, <i>"The Kingdom of Dreams and Madness"</i>, in cui il produttore in un attimo di silenzio avanza quasi scherzosamente la candidatura di Hideaki Anno.</p>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>Sono presenti Miyazaki, Suzuki e altri collaboratori seduti attorno ad un tavolo e il regista cerca di comunicare nella maniera più chiara possibile che tipo di voce stia cercando, quella di qualcuno che riesca a dar vita ad un intellettuale giapponese degli anni '30, con una buona dizione ma di poche parole, qualcuno che suonasse intelligente ma che fosse anche capace di far trasparire un certo livello di sofferenza nella voce; interviene dunque un pensieroso Suzuki che fa notare come forse sia il caso di chiamare un non-attore, ed è qui che salta fuori il nome di Anno, la cui voce viene descritta dallo stesso Miyazaki come enigmatica, forse un po' strana al primo impatto, ma sicuramente molto sincera. Nel corso della conferenza stampa di fine lavorazioni poi, lo stesso regista fornisce un interessante punto di vista sulla scelta di affidare ad Anno il ruolo. Miyazaki sottolinea come il doppiaggio non sia per nulla cambiato negli ultimi vent'anni, e di come avesse bisogno che Jiro risultasse il più sincero possibile, un personaggio non costruito da un attore che recita emozioni, ma che traesse energia dal cuore di un uomo che porta con sé un bagaglio di emozioni concrete, vissute sulla propria pelle, riferendosi a lui come ad "una delle persone più ferite in vita".<p>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>Vorrei spendere due parole sulla figura di Hideaki Anno, perchè questa scelta di doppiaggio ha molti più collegamenti profondi di quanto sia possibile immaginare. Poco più che ventenne, il giovane artista venne a contatto con Miyazaki durante la lavorazione del primo film targato Ghibli del grande maestro, <i>"Nausicaä della Valle del vento"</i> (<i>"Kaze no Tani no Naushika"</i>, 1984, uscito prima della fondazione ufficiale dello Studio ma spesso ritenuto il punto di inizio dello Studio stesso). Egli collaborò come disegnatore di alcune delle tavole comparse poi nelle scene finali del film, facendosi apprezzare per il suo talento. In seguito fondò una sua casa di produzione, la Gainax, della quale divenne il regista di punta, confezionando grandi successi (quelli cresciuti negli anni '90, come il sottoscritto, si ricorderanno sicuramente dell'<i>anime</i> che in Italia arrivò con il nome di <i>"Nadia: Il Mistero della Pietra Azzurra"</i> &mdash; <i>Fushigi no umi no Nadia</i>, 1990-91 &mdash;, di cui ricordo piacevolmente una fantastica sigla cantata da Cristina D'Avena). In patria invece Anno è sicuramente molto famoso per aver diretto l'<i>anime</i> <i>"Neon Genesis Evangelion"</i>, un vero e proprio successo che ha appassionato tantissimi giapponesi e non solo, ma che è anche il frutto di un lungo periodo di depressione che gli causò molte sofferenze, durato circa quattro anni. Un lasso di tempo che influenzò non poco questa serie, caratterizzandola di un forte sentimento di pessimismo e negatività, che egli stesso prova a spiegare attraverso queste parole:</p>
						<div class="quote">"Ho provato a riversare tutto me stesso in Neon Genesis Evangelion, un uomo distrutto che non è stato in grado di fare nulla per quattro anni. Un uomo che non ha fatto altro che scappare per quattro anni, un uomo che si limitava semplicemente a non morire. Poi un giorno mi colpì un pensiero, che mi diceva che non potevo più scappare, e così mi sono rimesso al lavoro su questa produzione."</div>
						<div class="person">&mdash; Hideaki Anno</div>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>Anno decise quindi di condire la trama di <i>Evangelion</i> con introspettività e un forte elemento psicologico, poichè riteneva necessario esporre i bambini a tutte le difficoltà della vita, per prepararli al duro impatto con essa fin da subito (coglierò questo spunto nel capitolo dedicato alle considerazioni personali per affrontare il tema dei bambini e in generale dell'infanzia nei film di Miyazaki).</p>
						<p>Ecco perchè il grande maestro alla fine scelse proprio Anno, che conosceva da una vita, per prestare la voce al protagonista del suo ultimo film: solo lui, che aveva conosciuto momenti molto difficili, sarebbe stato in grado di riversare il giusto sentimento in un personaggio come Jiro, a sua volta vittima di una vita e di un periodo storico decisamente ostici.</p>
						<div class="colonne clearfix">
							<div class="previous">
								<a href="miyazaki_1">&larr; Pagina precedente</a>
							</div>
							<div class="next">
								<a href="miyazaki_3">Pagina successiva &rarr;</a>
							</div>
						</div>
					</article>
