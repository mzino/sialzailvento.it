<header class="clearfix" id="bg-politico">
					<h1>IL TEMA POLITICO-SOCIALE</h1>
				</header>
				<section>
					<article>
						<h2>Le diverse facce della crisi</h2>
						<p>Cosa tratteneva dunque questi genitori dal tornare a casa e passare del tempo con i propri figli, ristabilendo così i ruoli? Spesso all'interno del film viene rimarcato dai protagonisti come il Giappone fosse un paese tecnologicamente molto arretrato, che aveva bisogno di colmare il gap con le altre grandi potenze mondiali: ci viene infatti mostrato come le piste di collaudo degli aerei fossero molto distanti dagli hangar dedicati all'assemblaggio, e che tale distanza veniva percorsa posizionando i velivoli pronti al lancio di prova su delle piattaforme mobili di legno, trascinate per giorni da alcuni buoi lungo una strada sterrata. Lo stesso Honjo paragona la situazione del suo paese al paradosso di Achille e della tartaruga descritto da Zenone nel V secolo a.C.: secondo questa teoria il movimento è soltanto una mera illusione, infatti non importava quanto duramente lavorassero i giapponesi, le altre nazioni avrebbero sempre conservato un certo vantaggio.</p>
						<p>Per recuperare terreno dunque bisognava pensare molto più avanti degli altri, anticipando i tempi di progettazione e sviluppo di qualsiasi tipo di tecnologia e lavorando molto più duramente del resto del mondo. Come dichiarato più volte dallo stesso Miyazaki, la popolazione giapponese viveva quel particolare periodo storico dando fondo alle proprie forze, affermazione ribadita anche dal Conte Caproni nel corso della narrazione; ecco quindi spiegato il motivo per il quale i genitori di quei bambini si ritrovassero saldati al posto di lavoro: per il bene del paese e del suo futuro.</p>
						<p>Partendo da una scena apparentemente semplice quindi, ci ritroviamo di fronte all'ingarbugliato dilemma etico-sociale che il cambiamento dei tempi aveva imposto alla popolazione senza nemmeno darle molto tempo per giungere ad una soluzione in linea con le proprie esigenze. L'Io veniva completamente messo da parte, costringendo le persone ad effettuare scelte di vita non sempre facili e addirittura a trascurare i propri cari sacrificando il tempo da dedicare loro (tema presente in parte anche nel film di Isao Takahata <i>"Una Tomba per le Lucciole"</i> &ndash; <i>"Hotaru no haka"</i>, 1988, anch'esso targato Studio Ghibli). Velocità, velocità, velocità: un tema su cui ritorneremo più avanti, verso la fine di questa analisi.</p>
						<p>Un'altra immagine importante da considerare, parlando del cambiamento sociale presente in <i>Si Alza il Vento</i>, è quella che il maestro ci propone nella scena in cui Jiro sta viaggiando sul treno per Nagoya. Il nostro ingegnere guarda fuori dal finestrino e ci vengono mostrate le campagne giapponesi, una sconfinata distesa di risaie e case rurali popolate dai lavoratori; possiamo tuttavia notare come alcuni di questi stiano camminando seguendo le rotaie della ferrovia, mettendo persino in pericolo la propria incolumità.</p>
						<div class="media">
							<a href="../media/img/politico02.png" target="_blank"><img src="../media/img/politico02.jpg" alt=""></a>
						</div>
						<p>Una volta giunto in città Jiro chiede spiegazioni a Honjo, che nuovamente nelle vesti di Cicerone ci guida attraverso il vortice impetuoso del cambiamento che sta sconvolgendo l'intera società:</p>
						<div class="quote">"Quella è gente che viene a farsi vedere in città in cerca di lavoro. [...] Arrivano bivaccando nei campi."</div>
						<div class="person"></div>
						<p>Ecco dunque spiegato il motivo per il quale quei contadini rischiavano la pelle sui binari del treno: erano in cerca di un nuovo lavoro, di una nuova vita nelle grandi città. Ci vengono dunque mostrate le diverse facce del cambiamento sociale che stava avvenendo: se le famiglie che abitavano le grandi città erano attanagliate dalla recessione, nemmeno quelle dei contadini, pilastro dell'economia nipponica di quel periodo, se la passavano molto meglio. La crisi era giunta anche nelle campagne, grazie anche alle politiche interne che stavano iniziando a trascurare l'economia rurale, costringendo i lavoratori a cercare fortuna da altre parti.</p>
						<div class="media">
							<a href="../media/img/politico03.png" target="_blank"><img src="../media/img/politico03.jpg" alt=""></a>
						</div>
						<p>Insomma, i tempi stavano cambiando per tutti nel Giappone rappresentato da Miyazaki, e ogni individuo era alla ricerca del proprio equilibrio interiore, il che ci conduce dritti verso l'analisi del prossimo tema.</p>
						<div class="colonne clearfix">
							<div class="previous">
								<a href="tema_politico">&larr; Pagina precedente</a>
							</div>
							<div class="next">
								<a href="tema_amoroso">Pagina successiva &rarr;</a>
							</div>
						</div>
					</article>
