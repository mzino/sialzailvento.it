<header class="clearfix" id="bg-storico4">
					<h1>IL TEMA STORICO</h1>
				</header>
				<section>
					<article>
						<h2>Le conseguenze della guerra e gli "Zero"</h2>
						<p>Le conseguenze della guerra vengono trattate esplicitamente nell'ultima scena. Qui, nel mondo onirico, possiamo vedere Jiro dirigersi verso una collinetta verde, passando attraverso un vero e proprio cimitero di rottami di aerei da guerra: un'immagine che lascia poco spazio alla fantasia. Il Giappone ha perso la guerra (come ricorda anche lo stesso Caproni) e le città nipponiche sono state distrutte con il fuoco delle bombe, riportandoci inevitabilmente con la mente all'inizio del film, quando lo stesso regista paragonava gli effetti del terremoto del Kanto ad un bombardamento aereo; uno scenario che si è infine realizzato.</p>
						<p>L'ultimo cenno storico all'interno della pellicola sono i tanto discussi Zero, le macchine da guerra progettate da Jiro. Essi sono rappresentati dapprima con grande cura nel dettaglio durante il saluto militare che i piloti rivolgono al progettista stesso, e in seguito come piccolissimi aeroplani di carta che si perdono nel cielo, quasi a ricordare le azioni kamikaze compiute dagli stessi aviatori durante la seconda guerra mondiale, distruggendo così il sogno di Jiro di costruire degli splendidi sogni chiamati aeroplani.</p>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>D'altronde ce lo ricorda egli stesso:</p>
						<div class="quote">"Non ne è tornato indietro nemmeno uno..."</div>
						<div class="person"></div>
						<p>Miyazaki tratta con grande cura per i dettagli il tema storico in ogni suo aspetto, senza tuttavia distogliere troppo l'attenzione dello spettatore dai temi centrali del film: la storia d'amore tra Jiro e Nahoko e la sofferenza nel vivere un periodo molto difficile. La linea del tempo risulta sempre coerente e plausibile grazie all'inserimento di citazioni appartenenti allo stesso periodo storico, e questo aspetto conferisce alla pellicola un certo grado di attendibilità e continuità; vengono quindi mostrate allo spettatore tutte le difficoltà che il Giappone dell'epoca doveva affrontare giorno dopo giorno, e come queste si riflettevano sulla popolazione, distruggendo ogni traccia di equilibrio nell'essere umano, il quale non era per niente pronto ai drastici cambiamenti che sarebbero giunti di lì a poco ad una velocità disarmante.</p>
						<p>Encomiabile poi è l'abilità del regista nipponico di raccontare una storia all'interno di un contesto così tragico: riesce infatti a parlare della guerra e delle sue conseguenze senza mai mostrare vere e proprie battaglie, facendo però percepire allo spettatore tutta la negatività che il conflitto ha portato con sé.</p>
						<div class="colonne clearfix">
							<div class="previous">
								<a href="tema_storico_3">&larr; Pagina precedente</a>
							</div>
							<div class="next">
								<a href="tema_politico">Pagina successiva &rarr;</a>
							</div>
						</div>
					</article>
