<header class="clearfix" id="bg-critica1">
					<h1>LA CRITICA</h1>
				</header>
				<section>
					<article>
						<h2>Il polverone politico sollevato dalla pellicola</h2>
						<p>Innanzitutto bisogna dire che Miyazaki ha sempre preso parte attivamente ai discorsi che riguardano la politica interna del Giappone, come per esempio il forte dissenso espresso dal regista nei confronti del nucleare e dei pericoli che questa fonte di energia si porta dietro, in particolar modo dopo il recente disastro nucleare avvenuto a Fukushima.</p>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>In generale comunque, possiamo dire che la sua figura in Giappone è molto importante a livello mediatico, e ogni volta che fa una dichiarazione a sfondo politico questa finisce inevitabilmente per propagarsi come un'onda su tutto il suolo nipponico e non solo.</p>
						<p>Odia i conflitti armati, e quasi sempre nei suoi film troviamo la critica verso il modus operandi dei governi militaristi, che non considerano le conseguenze dirette delle loro azioni sulla popolazione, mossi soltanto da una cieca sete di potere.</p>
						<p>L'elemento politico quindi ha sempre fatto parte della filmografia Miyazakiana; in <i>"Si Alza il Vento"</i> però al regista viene criticata la prospettiva e i toni che usa per descrivere quei momenti di alta tensione precedenti alla guerra, quelli che videro il Giappone espandersi in Cina e in tutta l'Asia provocando milioni di vittime. La polemica viene sollevata dalla critica cinematografica Inkoo Kang, che contesta alcune rappresentazioni che a suo parere oscurano la bellezza del film. In una dichiarazione ufficiale dice:</p>
						<div class="quote">"È moralmente ripugnante. [...] L'esercito Imperiale nipponico provocò la morte di 30 milioni di persone, una questione accennata soltanto in minima parte all'interno della pellicola. Il film di Miyazaki è sintomatico dell'atteggiamento che il Giappone post-guerra assume nei confronti della propria storia, ovvero la mancata accettazione delle atrocità commesse in guerra dal paese stesso. [...] Gli aerei di Horikoshi vennero usati per "pacifizzare" le colonie nipponiche in Corea, e invadere la Cina, le Filippine, il Vietnam e molte altre nazioni tra cui ovviamente l'America. Per me, il fatto che il film sorvoli totalmente sul vero significato di quegli aerei, senza mai nemmeno menzionare che gli stessi furono costruiti dagli schiavi coreani e cinesi, è moralmente oltraggioso."</div>
						<div class="person">&mdash; Inkoo Kang</div>
						<p>Per approfondire meglio questo aspetto, che ha radici profonde, è forse il caso di partire considerando il fatto che lo stesso regista si sia reso protagonista di un dibattito mediatico con il primo ministro nipponico Shinzo Abe, il quale aveva avanzato una proposta di revisione dell'articolo 9 della costituzione giapponese, che prevede la rinuncia del paese a qualsiasi forma di guerra. La risposta di Miyazaki fu riportata su tutti i quotidiani nazionali con un titolo che lasciava poco spazio all'immaginazione: "La Costituzione non si tocca" (lo stesso documentario sulla realizzazione del film riporta questa vicenda).</p>
						<p>Il fuoco del dibattito però era già stato accesso in seguito ad alcune dichiarazioni da parte di alcuni esponenti della classe politica giapponese, che richiamavano alla memoria alcuni dei momenti più delicati della storia del paese, come per esempio la questione delle cosiddette "donne di conforto" che venivano schiavizzate e costrette ad "intrattenere" i soldati, dapprima giapponesi e in seguito anche americani; un fenomeno che è stato definito necessario per "ricompensare" le truppe che rischiavano la vita per la propria nazione.</p>
						<p>Miyazaki stesso attraverso una pubblicazione scritta ha dichiarato di aver sentito tante storie durante il periodo della guerra, essendo nato nel 1941, che lo avevano condotto a pensare che il Giappone stesse combattendo una guerra davvero stupida, e ha aggiunto che la pesante eredità del secondo conflitto mondiale dovrebbe essere vista come oggetto di riflessione sia da parte del governo, che guidò il paese in maniera sconsiderata, sia da parte dei cittadini (abbiamo parlato nel capitolo precedente di come il maestro vivesse in conflitto con il padre che vendeva parti di aeroplani da guerra).</p>
						<p>A questo proposito infatti il regista affida due spunti di riflessione molto importanti ai due personaggi più misteriosi e profondi della pellicola, Caproni e Castorp. Il Conte italiano infatti si rende protagonista di un riferimento alle azioni non proprio coscienziose dei governi militari, all'interno di un dialogo con Jiro, mentre gli mostra la sua ultima creazione prima del pensionamento, commissionata proprio dal governo:</p>
						<div class="quote">"Questo aereo è troppo grosso per essere usato come bombardiere, ma ai governi piace fare le cose in grande."</div>
						<div class="person"></div>
						<p>Questa battuta fa subito pensare al fatto che persino i bombardieri da guerra erano commissionati in maniera sciocca, talmente grossi da risultare inadatti al nefasto scopo per il quale dovevano essere creati; un modo di agire che riflette alla perfezione i sentimenti negativi che guidavano le azioni delle alte cariche.</p>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>C'è da riflettere però anche dal punto di vista dei civili, che il grande maestro incalza servendosi del personaggio di Hans Castorp, il quale durante il suo primo dialogo con Jiro nella veranda dell'albergo montano dice:</p>
						<div class="quote">"Questo è un bel posto. Non ci sono zanzare, non fa caldo e il crescione è squisito. È un buon posto per dimenticare le brutte cose. [...] Di aver portato la guerra in Cina, si dimentica. Di aver occupato la Manciuria, si dimentica. Di aver lasciato le nazioni unite, si dimentica. Di aver dichiarato guerra al mondo intero, si dimentica. Il Giappone scoppierà."</div>
						<div class="person"></div>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>Credo sia di vitale importanza, come in ogni contesto, capire che non tutte le situazioni possono essere catalogate come bianche o nere, ma richiedono alcuni momenti di riflessione nei quali è necessario considerare tutte le variabili in gioco prima di prendere una posizione chiara. È il caso di altre pellicole del grande regista, come per esempio <i>"Nausicaä della Valle del vento"</i> (<i>"Kaze no Tani no Naushika"</i>, 1984) o <i>"Principessa Mononoke"</i> (<i>"Mononoke-hime"</i>, 1997), che propongono un importante dilemma etico che rende molto sottile il confine di demarcazione tra buono e cattivo, giusto e sbagliato. In generale, tutto il cinema di Miyazaki è caratterizzato da una componente introspettiva marcata, che induce lo spettatore a guardarsi dentro, a cogliere ogni spunto di riflessione offerto nella pellicola e a trarre le proprie conclusioni; l'unica differenza con le produzioni passate sta proprio nel fatto che in <i>"Si Alza il Vento"</i> viene a mancare quell'elemento fantasy che ha sempre contraddistinto il cinema d'animazione Miyazakiano, sostituito stavolta da un contesto decisamente più reale, quasi tangibilie e che contribuisce a rendere l'ultimo lungometraggio del grande maestro uno dei film più immersivi e maturi degli ultimi anni, atto a stimolare il dibattito e fornire delicatissimi spunti di riflessione mirati a suggerire una via per trovare i sentimenti positivi nei momenti più difficili.</p>
						<p>È vero, chi si aspettava di sedersi in sala e di trovare una certa continuità con le precedenti produzioni potrebbe essersi trovato spiazzato, ma credo che Miyazaki abbia scelto di piantare i semi dei suoi spunti di riflessione nel terreno che ha ritenuto il più fertile possibile. Lo spettatore è invitato quindi a calarsi nei panni più "terreni" di un progettista di aeroplani tormentato da problematiche più facilmente riconducibili alla vita quotidiana, e in questo modo il messaggio arriva in maniera più diretta agli occhi di chi assiste. Credo che in tutta la pellicola si possa quasi toccare con mano un certo senso di impotenza nei confronti del mondo e di chi lo popola (non a caso viene scelto il treno che viaggia sui binari per simboleggiare un percorso di vita su cui non abbiamo mai il pieno controllo); il destino di ognuno di noi è difficilmente controllabile, e può capitare di essere coinvolti in meccanismi complessi che vanno al di là della nostra comprensione.</p>
						<p>Cosa fare dunque quando ci si accorge di essere finiti nell'occhio di un ciclone di cui non avevamo notato il passaggio? Scappare? E dove? A mio modo di vedere è un po' come trovarsi da soli in mezzo al mare in tempesta, muniti di un canotto sgonfio e dei remi bucati; in questi casi l'essere umano tende ad agire d'istinto, il quale prende il controllo delle nostre azioni per guidarci, anche inconsciamente, verso la sopravvivenza. Si inizia a remare con le braccia, ci si arrangia bevendo acqua piovana, mangiando pesci pescati in preda alla foga e alla disperazione, si nuota fino allo stremo delle forze, giungendo infine sul classico isolotto sperduto. È proprio in questo momento che ci si rende conto di aver divorato metà della fauna marina durante il tragitto e di aver quasi perso l'uso degli arti superiori, e bisogna vivere con le conseguenze delle proprie azioni.</p>
						<p>Perdonarsi il passato, convivere con esso, affrontarlo e superarlo è senza dubbio una scelta coraggiosa che contrasta con le azioni dei piloti kamikaze degli Zero, che salivano sui caccia senza nemmeno indossare il paracadute (che veniva considerato un'onta), per lanciarsi poi contro il bersaglio.</p>
						<h4>Le vent se lève!... Il faut tenter de vivre!</h4>
						<p>Mi è stato fatto notare come il termine francese <i>"il faut"</i> non sia traducibile in italiano con la stessa forza della lingua originale, ma ci possiamo provare.</p>
						<h4>Si alza il vento!... È necessario provare a vivere!</h4>
						<p>In questi termini la frase assume un significato nuovo, che può avere sia una valenza egoistica che una altruista, un attaccamento alla vita e un sentimento di protezione nei confronti delle persone a noi care (quello che provava a fare il padre di Miyazaki nei confronti della sua famiglia). Analizzare una situazione simile e trovare una risposta non è per niente facile, soprattutto quando il corso degli eventi non aspetta nessuno ma corre veloce come il vento.</p>
						<p>Esisterà una risposta giusta? Sarà giusta per tutti?</p>
						<p>La lotta interiore per rispondere a queste domande può essere brillantemente sintetizzata in un ragionamento che Miyazaki propone durante un'intervista:</p>
						<div class="quote">"Sicuramente Horikoshi sapeva che i suoi aerei sarebbero stati utilizzati come armi da guerra, ma non poteva immaginare che avrebbero portato a delle conseguenze così terribili. [...] A dire il vero, le persone hanno bisogno dell'energia nucleare per avere l'elettricità. Le conseguenze causate dallo sfruttamento delle centrali nucleari non interessano molto alle persone, persino quelli a cui interessa il problema continuano ad usare l'elettricità prodotta con il nucleare. Jiro si trovava nella stessa situazione. [...] È facile accusare le persone, decenni dopo l'accaduto. Ma io credo che rinnegare le loro azioni, errori compresi, e il modo in cui si comportavano malgrado tutto, rischi di farci sorvolare su alcuni concetti importanti."</div>
						<div class="person">&mdash; Hayao Miyazaki</div>
						<p>Forse Jiro avrebbe potuto abbandonare tutto e scappare? Rifiutare la realtà e annullarsi come essere umano, reazione più che comprensibile di fronte alla paura; egli tuttavia sceglie di vivere il suo "decennio creativo" al massimo (spinto anche da Nahoko nella scena finale), iniziando ad immaginare che una volta terminata la guerra il suo sogno sarebbe terminato. In fondo, come sottolineato dallo stesso regista, scegliere significa rinunciare a qualcosa. Lo Zero nasce quasi inconsapevolmente dai sogni di Jiro, ma il corso degli eventi lo trasforma in semplice aeroplanino di carta, fatto volare dal vento della guerra.</p>
						<p>Un dialogo particolarmente significativo tra Horikoshi e Caproni, nella scena finale, ci ricorda come ancora una volta la realtà si sia impossessata del sogno e il fato abbia fatto deragliare il treno di Jiro, costretto ad assistere al triste sgretolarsi della propria esistenza:</p>
						<div class="quote">"Un design esemplare."<br>
						"Non ne è tornato neanche uno..."<br>
						"Non c'era un posto in cui tornare. Gli aeroplani sono sogni maledetti, che attendono di essere ingoiati dal cielo."</div>
						<div class="person">&mdash; Caproni e Jiro</div>
						<p>Sulla base di questi ragionamenti credo che la domanda fondamentale su cui riflettere sia la seguente:</p>
						<h3>"Che cosa avrei fatto al posto di Jiro?"</h3>
						<div class="colonne clearfix">
							<div class="previous">
								<a href="critica">&larr; Pagina precedente</a>
							</div>
							<div class="next">
								<a href="critica_2">Pagina successiva &rarr;</a>
							</div>
						</div>
					</article>
