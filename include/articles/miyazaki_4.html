<header class="clearfix" id="bg-miyazaki03">
					<h1>MIYAZAKI NEL FILM</h1>
				</header>
				<section>
					<article>
						<h2>Il rapporto con la famiglia Caproni e il significato del nome Ghibli</h2>
						<p>Proseguendo con l'analisi, ci terrei a sottolineare che non abbiamo parlato ampiamente del Conte Caproni nella parte dedicata agli elementi che hanno ispirato la pellicola, poiché mi sembrava giusto parlarne in modo un po' più approfondito.</p>
						<p>Un contributo molto importante alla realizzazione di <i>Si Alza il Vento</i> lo ha avuto il nipote di Giovanni Battista Caproni, Italo, il quale è venuto a contatto diverse volte con il maestro sia tramite carta e penna che di persona. In un'<a href="http://www.animeclick.it/news/40190-si-alza-il-vento-intervista-ad-italo-capronimiyazaki-e-laeronautica" target="_blank">intervista realizzata dal portale AnimeClick</a>, spiega in che modo è riuscito a ispirare il maestro nel suo ultimo lungometraggio. Cito ancora una volta testualmente perchè è una storia incredibile, che merita di essere raccontata con le parole originali del nipote di Caproni:</p>
						<div class="quote">Quando negli anni '90 uscì "Porco Rosso", rimasi profondamente impressionato dalle capacità di Miyazaki e dall'amore per l'Italia e per l'aviazione che ne scaturiva. Mi convinsi profondamente che avrei dovuto aiutare l'uomo a conoscere di più la nostra aviazione storica. Quando qualche anno più tardi entrai in possesso de "Gli aeroplani Caproni" , un libro del 1921 a tiratura familiare limitatissima contenente i dati tecnici dei primi 150 aeroplani di mio nonno, decisi (con molta difficoltà, lo ammetto) che il maestro Miyazaki ne avrebbe fatto buon uso.<br>
						Al tempo avevo solo due informazioni: il nome del regista e dello studio, e quello della città giapponese in cui si trovava lo studio stesso. Sapevo anche, però, che le Poste giapponesi sono famose per recapitare sempre puntualmente la loro posta. Ho fatto quindi un atto di fede, e avendo solo queste informazioni feci un pacco e lo spedii in Giappone.<br>
						Otto mesi dopo, all'incirca, mi giunse la lettera di ringraziamento del maestro: piansi mezza giornata dalla commozione.<br>
						Per i successivi vent'anni ho inviato al maestro tutto il nuovo materiale che riuscivo a trovare mano a mano che usciva nelle librerie italiane. Resta comunque impressionante lo studio dei dettagli del film. Indubbiamente è stato largamente usato il libro del 1921.</div>
						<div class="person">&mdash; Italo Caproni</div>
						<p>Dobbiamo quindi ringraziare sia il signor Italo, che lo zelo del servizio postale giapponese, perchè altrimenti non avremmo potuto godere dello stesso grado di dettaglio che troviamo effettivamente nel film.</p>
						<p class="curiosita"><b>Curiosità:</b> Nella città di Trento è presente il <i>Museo dell'aeronautica Gianni Caproni</i>, che ospita una buona fetta dei sogni creati dallo stesso ingegnere. <a href="http://www.museocaproni.it" target="_blank">Cliccate qui per maggiori informazioni sul museo</a>.<br>
						Inutile dire che prevedo di farci una gita io stesso, all'insegna dell'emozione torrenziale che fluirà dal mio cuore.</p>
						<p>Ci rimane un ultimo aspetto da analizzare in merito al collegamento tra la famiglia Caproni e il regista nipponico: il nome dello Studio Ghibli. Che cosa significa? Da dove arriva? Ebbene, la risposta a queste domande riguarda proprio il Conte Caproni. Miyazaki infatti decise di chiamare in quel modo lo studio d'animazione da lui fondato nel 1985 insieme ad Isao Takahata dopo aver letto di un aereo usato nel corso della seconda guerra mondiale: il <i>Caproni Ca.309 Ghibli</i>. Tale velivolo veniva utilizzato dall'aeronautica italiana nell'Africa settentrionale, per le ricognizioni sopra il deserto del Sahara; ne venne anche costruita una variante impiegata solamente nelle fasi di soccorso, che fungeva proprio da aeroambulanza.</p>
						<div class="media">
							<a href="../media/img/ca309.jpg" target="_blank"><img src="../media/img/ca309_min.jpg" alt="Il Caproni Ca.309 Ghibli"></a>
							<p class="didascalia">Il Caproni Ca.309 Ghibli</p>
						</div>
						<p>Mi piace romanticamente immaginare infatti, nel mio personalissimo mondo dei sogni, che i film dello Studio Ghibli siano come un elisoccorso portato da un vento caldo, che giunge in aiuto delle persone che si smarriscono nel deserto della propria realtà, alla quale rimangono profondamente radicate, quasi prigioniere; la sabbia, elemento simbolo dell'ineluttabile scorrere del tempo, si trasforma in sconfinati prati verdi, in cui la realtà diventa  improvvisamente un po' più dolce, almeno per qualche istante.</p>
						<div class="colonne clearfix">
							<div class="previous">
								<a href="miyazaki_3">&larr; Pagina precedente</a>
							</div>
							<div class="next">
								<a href="miyazaki_5">Pagina successiva &rarr;</a>
							</div>
						</div>
					</article>
