<header class="clearfix" id="bg-miyazaki3">
					<h1>MIYAZAKI NEL FILM</h1>
				</header>
				<section>
					<article>
						<h2>Jiro Horikoshi e Hayao Miyazaki: un sogno condiviso e maledetto</h2>
						<p>Come raccontare quindi Horikoshi? Da dove partire a narrare le vicende per instaurare da subito un legame empatico con lo spettatore? Miyazaki sceglie di percorrere una via molto efficace: decide infatti di mostrarci un Jiro bambino, di circa dieci anni, quasi a ricordarci che pur avendo costruito macchine di morte egli rimane comunque un normalissimo essere umano, con una famiglia che gli vuole bene e dei sogni da inseguire, proprio come tutti noi.</p>
						<p>La scena iniziale è particolarmente esplicativa in questo senso. Possiamo vedere il piccolo Jiro arrampicarsi sul tetto della sua casa, montare su un piccolo aeroplano &ndash; che non a caso somiglia ad un gabbiano &ndash; e alzarsi in volo girando una manovella situata sul fianco del velivolo, proprio come se fosse la cosa più naturale del mondo. Volare, questo sogno che l'uomo insegue da sempre immedesimandosi talvolta proprio nel volo degli uccelli, nei quali probabilmente identifica il senso stesso della parola libertà, concetto da cui è quasi ossessionato.</p>
						<div class="media">
							<a href="../media/img/miyazaki03.png" target="_blank"><img src="../media/img/miyazaki03.jpg" alt=""></a>
						</div>
						<p>Seguono alcune immagini che si imprimono a fuoco nella nostra mente: il sole che sorge su una verde distesa di campi, l'aereo che sorvola il fiume e un piccolo paesino di persone che vivono la loro vita quotidiana in santa pace. Sono dunque queste le sensazioni che il regista vuole trasmetterci: gli occhi dell'infanzia ci mostrano un mondo fatto di sogni e di libertà creativa ed espressiva che si schianta inevitabilmente contro l'invalicabile muro della realtà (ecco il collegamento con Anno), la quale si impossessa del sogno e lo trasforma in una specie di gabbia per uccelli, tanto per rimanere in tema, che quasi ci toglie il respiro, facendoci precipitare a terra. Per Jiro il cosiddetto "reality check" ha la forma di un atipico e gigantesco idrovolante che trasporta bombe cavalcate da inquietanti esseri deformi, che piombano sull'aereo del nostro piccolo protagonista, distruggendolo. Questa immagine ci fa capire come il sogno di Jiro venga distrutto dalla guerra, rappresentata dall'idrovolante, che si servirà dei suoi bellissimi aerei per tramutarli in strumenti di massacro.</p>
						<div class="media">
							<a href="../media/img/miyazaki04.png" target="_blank"><img src="../media/img/miyazaki04.jpg" alt=""></a>
						</div>
						<p>Ci risvegliamo insieme al bambino, da quello che si rivelerà essere un sogno-presagio, e Miyazaki aggiunge nelle scene seguenti altri elementi che vanno ad arricchire l'infanzia del protagonista e a definirne il carattere. Ci viene sottolineata la sua forte passione per l'aviazione quando chiede in prestito ad uno dei suoi insegnanti il libro che tratta del Conte Caproni, che non importa se è scritto in una lingua che non conosce, lui supererà ogni ostacolo e lavorerà sodo per riuscire a leggerlo. Inoltre il regista ci mostra un Jiro che si schiera dalla parte dei più deboli nella scena che lo vede impegnato a tenere a bada alcuni bulli che infastidiscono un bambino; egli è disposto persino a fare a botte dunque, per difendere gli ideali in cui crede, ma sembra infilarsi in un vicolo cieco quando tenta invano di migliorare la sua miopia, che rischia di minare il suo futuro da aviatore.</p>
						<p>A questo punto è il buon Caproni a far aprire gli occhi al nostro protagonista, ispirandolo a diventare un progettista di aeroplani, proprio come lui. Nel corso della pellicola poi ci sembrerà di conoscere Jiro sempre di più: un instancabile lavoratore che trae ispirazione dal quotidiano e dalla semplicità, proprio come con le spine di sgombro, una curva perfetta da studiare a lungo per poterla poi inserire nei suoi progetti.</p>
						<p>Il tratto che Miyazaki ricalca più volte lungo l'intero arco della narrazione tuttavia è senza dubbio l'ingenuità di Horikoshi, quello stesso lato del suo essere che non gli fa capire perchè la polizia segreta lo sta cercando, o che lo porta ad ignorare gli ordini diretti della marina, che commissiona i suoi aerei. È lo stesso Jiro a confessarci indirettamente che l'unica cosa che conta nei suoi progetti è la bellezza, e di come lasci da parte le direttive militari che gli vengono imposte, in un brevissimo dialogo con il direttore Kurokawa:</p>
						<div class="quote">"Tu non ascoltavi, eh?"<br>
							"Già."</div>
						<div class="person">&mdash; direttore Kurokawa e Jiro</div>
						<p>Un'altra scena che racchiude l'essenza del nostro protagonista è quella del seminario straordinario, condotto dallo stesso Jiro in un orario decisamente extra-lavorativo. Mentre illustra ai propri colleghi e dipendenti il suo nuovo progetto, uno stupendo aereo che racchiude il meglio della tecnologia e delle tecniche di costruzione (un primo prototipo di Zero), si imbatte in un piccolo problema: con tutte quelle soluzioni tecniche a bordo, il velivolo risulta troppo pesante per volare, e il nostro protagonista pronuncia una frase che la dice molto lunga sulla sua visione:</p>
						<div class="quote">"Non imbarcando le mitragliatrici, in qualche modo ce la si farebbe."</div>
						<div class="person"></div>
						<p>Tutti i presenti in sala scoppiano a ridere, convinti che il giovane ingegnere stia scherzando, ma se facciamo attenzione alla sua espressione possiamo notare come egli non stia affatto ridendo ma pensi davvero quello che ha detto; è lo stesso regista a ribadire che secondo la sua opinione Horikoshi non era affatto un guerrafondaio, ma semplicemente qualcuno che viveva seguendo il proprio sogno, a costo di prestare poca attenzione al mondo che girava intorno a lui. Lo afferma anche all'interno del film attraverso una battuta di Honjo, che dice:</p>
						<div class="quote">"Noi non siamo mercanti d'armi... Vogliamo solo creare dei buoni aeroplani."</div>
						<div class="person"></div>
						<div class="media">
							<a href="../media/img/miyazaki05.png" target="_blank"><img src="../media/img/miyazaki05.jpg" alt=""></a>
						</div>
						<p>Un'altra immagine che ci aiuta a comprendere meglio questo aspetto è quella che vede il nostro protagonista aprire la cassa di legno che contiene un nuovo pezzo che andrà montato sulla sua prima "papera volante"; nello scartare il contenuto della scatola, non si accorge che l'involucro di giornali che ricopre il pezzo riporta pessime notizie dal fronte cinese, con cui il Giappone dell'epoca era entrato in conflitto. È talmente immerso nell'ammirazione del nuovo componente che non ci fa nemmeno caso.</p>
						<div class="media">
							<a href="../media/img/miyazaki06.png" target="_blank"><img src="../media/img/miyazaki06.jpg" alt=""></a>
						</div>
						<p>Lo stesso succede in Germania, durante la visita all'hangar di Dessau, in cui Honjo gli spiega come il loro paese stia comprando la tecnologia tedesca per costruire degli aerei da guerra e lui viene ammaliato dal piccolo aereo in costruzione in un angolo dell'hangar.</p>
						<p>Fin dall'inizio della pellicola dunque possiamo notare la presenza di accostamenti tra Jiro e il regista: non è infatti un mistero che il grande cineasta nipponico nutra una forte passione per l'aviazione, un'inclinazione che ha radici profonde. La famiglia di suo padre infatti era proprietaria di un'azienda che costruiva componenti per aeroplani, attorno ai quali il regista è cresciuto e che hanno ispirato molte delle sue opere. Esistono tuttavia molti altri tratti in comune con il protagonista della sua ultima pellicola. Miyazaki infatti condivide con Jiro la miopia, che gli ha conferito però un tratto distintivo della sua immagine: gli occhiali, che sono parte integrante della figura Miyazakiana (almeno per quanto mi riguarda); la passione e la dedizione al proprio lavoro sono altri punti di contatto, così come la minaccia della tubercolosi. La madre del maestro infatti fu colta da tale malattia, ma riuscì fortunatamente a superarla, come aveva già raccontato in <i>"Il mio vicino Totoro"</i> (<i>"Tonari no Totoro"</i>, 1988). Dopo la realizzazione dei suoi film poi, Miyazaki si ritira sempre per qualche tempo nel suo rifugio in montagna per recuperare un po' di energie dopo le fatiche che comporta una produzione cinematografica; quasi allo stesso modo, Jiro si rifugia in un albergo montano per riflettere e staccare un po' dopo il fallimento della sua prima "papera".</p>
						<div class="media">
							<a href="../media/img/miyazaki.jpg" target="_blank"><img src="../media/img/miyazaki_min.jpg" alt="Hayao Miyazaki"></a>
							<p class="didascalia">Hayao Miyazaki</p>
						</div>
						<p>Il parallelismo più importante tra i due, però, è sicuramente la volontà di realizzare magnifici sogni attraverso il proprio mestiere. Sentimento espresso nella pellicola attraverso fantastici dialoghi dal tono onirico tra Jiro e il personaggio di Giovanni Battista Caproni, progettista di aerei italiano che visse a cavallo tra il 1800 e il 1900, al quale il regista conferisce molteplici ruoli durante il corso della narrazione, che lo rendono molto affascinante agli occhi dello spettatore, facendolo riflettere a lungo.</p>
						<p>Vorrei partire da uno spunto di riflessione molto interessante, proposto dallo stesso Miyazaki all'interno dell'ormai pluricitato documentario <i>"The Kingdom of Dreams and Madness"</i>, proprio a proposito del costruire meravigliosi sogni:</p>
						<div class="quote">"Le persone che progettano aerei o macchine sono destinati a diventare strumenti della civiltà industriale, non importa quanto credano che quello che stanno facendo sia giusto. Sono sogni maledetti... Anche per l'animazione vale lo stesso. Al giorno d'oggi tutti i sogni dell'umanità sono maledetti in un modo o nell'altro. [...] Forse c'è stato un tempo in cui si potevano fare film di valore, ma ora è tutto un grande hobby, gran parte del nostro mondo è spazzatura."</div>
						<div class="person">&mdash; Hayao Miyazaki</div>
						<p>Il maestro attraverso questo suo ragionamento ci mette di fronte a una dura realtà che percepisce sulla sua stessa pelle, proprio come l'idrovolante per Jiro; quel suo modo di guardare all'arte cinematografica è costantemente deviato da una realtà che sta divorando tutto ciò che c'è di bello intorno a noi.</p>
						<p>Lui vorrebbe "soltanto" raccontare una storia che possa avere un significato per lo spettatore, non importa se ognuno guarderà al messaggio del film in modo diverso; l'importante è riversare tutto il proprio essere nell'opera per regalare forti emozioni che possano in qualche modo dialogare con la fantasia di noi fruitori, parlando al bambino che è ancora presente in ognuno di noi, sfondando ogni barriera legata alla cruda realtà. Uno dei ruoli di Caproni, secondo me, è proprio questo: una presenza di cui si percepisce sempre l'importanza, che si riflette nelle azioni del protagonista ma che interviene in particolar modo nei momenti critici che attanagliano Jiro, per ricordargli quegli istanti di libertà creativa che viveva attraverso i suoi sogni di bambino e che lo spingono a diventare un progettista di aeroplani che trasforma i sogni in realtà. Provate a porvi questa domanda:</p>
						<h4>In quali momenti del film vediamo dialogare Jiro e Caproni?</h4>
						<ol>
							<li>All'inizio della pelicola, quando ispira il nostro protagonista a diventare un progettista illuminandogli la via che conduce al suo futuro, meravigliandolo con i suoi stessi progetti.</li>
							<div class="media">
								<a href="../media/img/miyazaki07.png" target="_blank"><img src="../media/img/miyazaki07.jpg" alt=""></a>
							</div>
							<li>Poco dopo la distruzione portata dal terremoto del Kanto. Il nostro Jiro sta provando a tenere a bada il fuoco che vuole divorare i libri dell'università, e il vento gli fa cadere davanti agli occhi una cartolina di Caproni, il quale ha finalmente realizzato il suo sogno: il Transaereo Noviplano Ca.60, il primo aereo al mondo costruito appositamente per il trasporto di passeggeri, che tuttavia si danneggiò in occasione del primo volo. Miyazaki ci mostra nel dettaglio anche questo avvenimento, evidenziando i momenti di difficoltà in comune tra i due personaggi; Caproni però esorta Jiro ad andare avanti nonostante tutto, carico dell'esperienza maturata lungo il suo viaggio personale che intende utilizzare per aiutare il protagonista &ndash; "Le vent se lève!... Il faut tenter de vivre!".</li>
							<div class="media">
								<a href="../media/img/miyazaki08.png" target="_blank"><img src="../media/img/miyazaki08.jpg" alt=""></a>
							</div>
							<div class="media">
								<a href="../media/img/noviplano.jpg" target="_blank"><img src="../media/img/noviplano_min.jpg" alt="Il noviplano Caproni Ca.60"></a>
								<p class="didascalia">Il noviplano Caproni Ca.60</p>
							</div>
							<li>Mentre Jiro sta rimpatriando in treno facendo il giro da ovest (di nuovo il tema del viaggio) si incontra con Caproni, il quale gli mostra il suo ultimo progetto prima di ritirarsi, confrontandosi con lui in merito ai risvolti etici che comporta il progettare aeroplani da guerra (la metafora del mondo con o senza piramidi).</li>
							<div class="media">
								<a href="../media/img/miyazaki09.png" target="_blank"><img src="../media/img/miyazaki09.jpg" alt=""></a>
							</div>
							<li>La scena finale ci mostra un Jiro privato di ogni sua certezza &ndash; il suo lavoro e la sua amata Nahoko &ndash; mentre dialoga con Caproni, il quale cerca di confortarlo.</li>
							<div class="media">
								<a href="../media/img/miyazaki10.png" target="_blank"><img src="../media/img/miyazaki10.jpg" alt=""></a>
							</div>
						</ol>
						<p>Che cos'hanno quindi in comune questi quattro punti? In ognuno di essi Caproni guida Jiro, lo sprona, lo ispira richiamandolo nel mondo dei loro sogni in cui esiste solo la bellezza e la meraviglia dei loro aerei, mostrandoci quanto può essere difficile e pieno di ostacoli il cammino verso la creatività e il raggiungimento dell'Io. Il risultato? Ogni volta che Caproni apre bocca, dice qualcosa che fa riflettere a lungo il protagonista e lo spettatore. Basti pensare a frasi come:</p>
						<div class="quote">"Nella progettazione l'importante è il buon gusto. Il buon gusto anticipa le epoche, dopodichè la tecnologia arriva a seguire."</div>
						<div class="person"></div>
						<p>Oppure:</p>
						<div class="quote">"Tu, tra un mondo con le piramidi e un mondo senza piramidi, quale dei due preferisci? [...] Quello di volersi librare nel cielo è il sogno dell'umanità, ma è anche un sogno maledetto. Gli aeroplani portano il peso del destino di divenire strumenti di massacro e distruzione. Ciononostante, io ho scelto il mondo con le piramidi."</div>
						<div class="person"></div>
						<p>Lo stesso regista prende una posizione piuttosto singolare nel dualismo Jiro-Caproni, identificandosi talvolta nell'uno, talvolta nell'altro; sembra quasi un dialogo con la propria coscienza, che lo vede impegnato in un "viaggio d'inverno" alla ricerca di risposte sul mondo che lo circonda e sulla propria identità, portandolo a confrontarsi con quelle contraddizioni della sua personalità che egli stesso riconosce.</p>
						<p>In molti infatti hanno sottolineato al regista questa sua tendenza alla contraddizione nei propri film: si è sempre dichiarato un anti-militarista, come traspare da molti dei suoi film tra cui ad esempio <i>"Il Castello Errante di Howl"</i> (<i>"Hauru no ugoku shiro"</i>, 2004), eppure questo suo ultimo lavoro vede come protagonista un costruttore di macchine da guerra. Cerca di fare chiarezza su questo concetto il produttore dello Studio e amico da una vita intera di Miyazaki, Toshio Suzuki, in una conferenza stampa per annunciare gli ultimi due film Ghibli contenuta nello stesso documentario sulla lavorazione del film. Cito ancora una volta testualmente:</p>
						<div class="quote">"Miyazaki è nato nel 1941, quindi ha vissuto la guerra. Ma proprio come Jiro, si ritrova affascinato dagli aerei militari, è un uomo che vive con questa contraddizione. È tormentato da ciò che ama, è un anti-militarista eppure ama gli aerei da guerra, com'è possibile che esista una persona del genere? Ecco la domanda alla quale vuole rispondere con questo film."</div>
						<div class="person">&mdash; Toshio Suzuki</div>
						<p>A queste parole aggiungo che la figura del padre di Miyazaki ha avuto sicuramente una certa influenza sulla sua vita. Lo stesso regista racconta che litigava spesso con il padre, accusandolo di promuovere indirettamente la guerra, nonostante si prodigasse poi per aiutare le persone che avevano perso tutto nei bombardamenti e facesse di tutto per proteggere la sua famiglia (fattore rappresentato egregiamente nella scena dei tre bambini che aspettano i genitori).</p>
						<div class="media">
							<a href="../media/img/miyazaki11.png" target="_blank"><img src="../media/img/miyazaki11.jpg" alt=""></a>
						</div>
						<p>Questo dilemma interiore si è fatto sentire durante tutta la produzione del suo ultimo lavoro, ma in particolar modo mentre era impegnato a disegnare i famosi Zero, i velivoli progettati da Jiro Horikoshi. Voleva far trasparire un senso di bellezza nel volo di questi aerei, per dimostrare che non fossero frutto della creatività di un genio del male ma il sogno di un essere umano che doveva in qualche modo sopravvivere all'epoca in cui viveva, cercando di realizzare i suoi sogni e la propria identità. Verso la fine del film infatti vediamo il volo di prova del primo prototipo di Zero compiere manovre leggiadre e sinuose, mescolandosi alle nuovole in cielo, quasi come un aquilone che si fa trasportare dal vento. A mio avviso quindi, missione compiuta maestro.</p>
						<div class="media">
							<a href="../media/img/miyazaki13.png" target="_blank"><img src="../media/img/miyazaki13.jpg" alt=""></a>
						</div>
						<div class="media">
							<a href="../media/img/miyazaki12.png" target="_blank"><img src="../media/img/miyazaki12.jpg" alt=""></a>
						</div>
						<p>In conclusione, Miyazaki stesso ha dichiarato di aver pianto durante la proiezione dedicata allo staff, cosa che non gli era mai successa con nessun'altra sua opera, ma credo che sia del tutto normale; avendo riversato tutta la sua essenza in questo ultimo lungometraggio, dev'essere stato un po' come vedersi passare davanti tutta la vita in singoli fotogrammi: un'emozione non indifferente.</p>
						<div class="colonne clearfix">
							<div class="previous">
								<a href="miyazaki_2">&larr; Pagina precedente</a>
							</div>
							<div class="next">
								<a href="miyazaki_4">Pagina successiva &rarr;</a>
							</div>
						</div>
					</article>
