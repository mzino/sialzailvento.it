<header class="clearfix" id="bg-politico">
					<h1>IL TEMA POLITICO-SOCIALE</h1>
				</header>
				<section>
					<article>
						<h2>Il tema politico-sociale: il cambiamento e i tempi che... corrono</h2>
						<p>Abbiamo già accennato al fatto che il regista nipponico descriva con particolare attenzione le difficoltà della popolazione giapponese nel vivere in quel periodo così arduo, ma di cosa stiamo parlando effettivamente? Come cambiò esattamente lo stile di vita delle famiglie giapponesi? Nel rispondere a questa domanda credo sia assolutamente calzante menzionare una determinata scena.</p>
						<p>Dopo l'ennesima giornata lavorativa, lo stacanovista Jiro sta rincasando e si ferma in una piccola bottega per recuperare la cena: alcuni tranci di Siberia, un dolce tradizionale giapponese; mentre si accinge a pagare nota la presenza di una bambina insieme ai suoi due fratellini che, malgrado l'ora tarda, aspettano pazientemente sotto la luce fioca di un lampione qualcuno che non arriva.</p>
						<p>Incuriosito e anche un po' intenerito dalla scena, il nostro protagonista chiede informazioni al bottegaio, che lo informa di come quei tre bambini stiano lì ogni sera ad aspettare che i propri genitori finiscano di lavorare, e di come egli stesso cerchi sempre di ritardare la chiusura del negozio per tenerli d'occhio. A questo punto Jiro si avvicina a loro per offrirgli i tranci di Siberia appena comprati, ma loro scappano via rifiutando l'offerta. Nella scena successiva assistiamo ad un dialogo ricco di spunti di riflessione tra Honjo e il protagonista, il quale dopo avergli raccontato quanto accaduto in precedenza sembra quasi ricercare nell'amico parole di conforto o quantomeno una spiegazione.</p>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p>Honjo invece si butta a capofitto in una critica alla politica del governo nipponico:</p>
						<div class="quote">"Questa è ipocrisia. Ma tu pensavi che quella bambina ti facesse un bel sorriso e ti ringraziasse pure? […] Coi soldi di una singola staffa di raccordo dello Hayabusa la famiglia di quella bimba potrebbe camparci per un mese!"</div>
						<div class="person"></div>
						<p>Ciò che colpisce maggiormente della scena dei tre bambini è la forte valenza simbolica che assume la figura della sorellina che, per cause di forza maggiore, è già costretta a diventare una "giovane adulta". Porta infatti sulle spalle il più piccolo dei fratellini cullandolo dolcemente, mentre tiene a bada l'altro dissuadendolo dalla tentazione di accettare l'offerta di Jiro, ai loro occhi un semplice sconosciuto ben vestito.</p>
						<p>Ancora una volta assistiamo al potere evocativo dei disegni firmati studio Ghibli: persino i bambini stringevano la cinghia soffrendo la fame e la povertà mentre il governo pensava soltanto a costruire e a vendere aerei da guerra senza considerare le conseguenze che può avere un'infanzia passata ad improvvisarsi adulti, questa volta però non per gioco, senza che nessuno ti spieghi le regole. Lo sguardo della piccola poi è particolarmente commovente: un misto di tristezza e rassegnazione, lo sguardo di chi non può far altro che farsi trascinare dal flusso degli eventi circostanti, senza nemmeno sapere esattamente il motivo.</p>
						<div class="media">
							<a href="../media/img/missing.png" target="_blank"><img src="../media/img/missing.jpg" alt=""></a>
						</div>
						<p class="curiosita"><b>Curiosità:</b> Avendo provato a replicare in casa il Siberia, posso affermare che personalmente l'offerta di Jiro l'avrei accettata senza esitazione!</p>
						<div class="colonne clearfix">
							<div class="previous">
								<a href="tema_storico_4">&larr; Pagina precedente</a>
							</div>
							<div class="next">
								<a href="tema_politico_1">Pagina successiva &rarr;</a>
							</div>
						</div>
					</article>
